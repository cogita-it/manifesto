<div align="center">
  <h3>Manifesto v1.0</h3>
  <h4>“ ./cogita ETS ”</h4>
</div>
</br>

1. **Imparare costruendo**  
   
   Siamo fermamente convinti che il modo migliore per apprendere le basi dell’Informatica
   sia scrivere codice. Per questo promuoviamo un’istruzione incentrata sin dall’inizio sulla
   pratica.
   
2. **Creare ricchezza**  
   
   L’Informatica è oggi pilastro fondante di tutte le relazioni e le economie produttive e
   professionali. Per questo miriamo a diffondere sapere moderno che generi ricchezza
   culturale e monetaria, sia per gli studenti che per la comunità.
   
3. **Volare alto**  
   
   Gli studenti italiani hanno spesso un deficit nella percezione delle proprie capacità e si
   ritengono inadeguati quando si confrontano con i coetanei del resto del mondo. Per
   questo sosteniamo un metodo di insegnamento che coinvolga gli studenti nella
   risoluzione dei problemi e nell’affrontare le sfide. Vogliamo offrire possibilità concrete di
   realizzare a pieno il proprio potenziale a prescindere da condizione e luogo di origine,
   riattivando il funzionamento virtuoso di un ascensore sociale da troppo tempo fermo.
   
4. **Abbattere i dinosauri**  
   
   L’Italia ha perso troppi treni per una concezione arcaica del sapere. Per questo
   rifiutiamo il dogma dell’ipse dixit, e riteniamo lo spirito critico indispensabile per
   spingere le frontiere della conoscenza.
   
5. **Aprirsi per evolvere**  
   
   Le innovazioni sempre più veloci del mondo esterno possono fare paura e si finisce per
   chiudersi a riccio, perdendo competitività e diventando obsoleti in breve tempo. Noi
   invece crediamo nella potenza creativa della libera condivisione: riteniamo che il
   confronto in qualsiasi ambito e in qualsiasi sede, fisica o digitale, sia l’autostrada più
   veloce per la crescita. Siamo talmente convinti di ciò che siamo pronti a mettere in
   discussione questo stesso Manifesto.
   
6. **Ribaltare la diaspora**  
   
   Nella sua tragedia la pandemia ha reso però evidente un fatto: per molte attività non è
   indispensabile trasferirsi o recarsi quotidianamente nel luogo di lavoro. Per questo
   promuoviamo la cultura del lavoro a distanza. L’Informatica offre questa opportunità:
   permette di essere produttivi ovunque evitando lo sradicamento e in aggiunta incentiva
   il rientro di professionisti nel proprio territorio, mantenendo e alimentando così
   competenze attive in loco.
   
7. **Costruire con le donne**  
   
   Nonostante tra i nomi che hanno fatto la storia dell’Informatica ci siano pioniere come
   Ada Lovelace, esistono ancora oggi delle barriere sociali e culturali che rendono più
   difficile per le donne accedere a studi e professioni in questo ambito. Crediamo che tutti
   e tutte debbano avere la stessa opportunità di acquisire conoscenze informatiche per
   dare un contributo di innovazione al nostro Paese.
   
8. **Superare il fallimento**  
   
   La strada del progresso è lastricata di fallimenti. Allo stesso modo, non c’è crescita
   personale senza esperienza pratica. Per questo incoraggiamo senza timore le
   sperimentazioni in aree di avanguardia tecnologica. È certo che ci saranno molti
   fallimenti, ma senza di essi non si arriverà mai a grandi scoperte.
   
9. **Alimentare il futuro dell’Italia**  
   
   ./cogita nasce dalla volontà di ragazzi che hanno voluto restituire alla nuova generazione
   la stessa opportunità di crescita che è stata data loro anni fa. “Pay it forward”, e con gli
   interessi, secondo i princìpî americani. Ci aspettiamo che questo spirito di riconoscenza
   si propaghi esponenzialmente negli anni, con gli studenti di oggi maestri del domani.
   Solo così si costruisce un futuro sostenibile per l’Italia.
   
10. **Pensare per diventare**  
    
    È spesso la mente l’ostacolo principale a cosa possiamo diventare. Per questo ./cogita è
    un invito a espandere i propri pensieri in libertà. Come? Non lasciando che si spengano
    in rimpianti di un futuro mai espresso.
